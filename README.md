CANTO IV
Ruppemi l'alto sonno nella testa
un greve truono, sì ch'io mi riscossi
come persona ch'è per forza desta;
e l'occhio riposato intorno mossi,
dritto levato, e fiso riguardai
per conoscer lo loco dov'io fossi.
Vero è che 'n su la proda mi trovai
de la valle d'abisso dolorosa
che truono accoglie d'infiniti guai.
Oscura e profonda era e nebulosa,
tanto che, per ficcar lo viso a fondo,
io non discernea alcuna cosa.
"Or discendiam qua giù nel cieco mondo"
cominciò il poeta tutto smorto:
"io sarò primo, e tu sarai secondo".
E io, che del color mi fui accorto,
dissi: "Come verrò, se tu paventi,
che suoli al mio dubbiare esser conforto?"
Ed elli a me: "L'angoscia delle genti
che son qua giù, nel viso mi dipigne
quella pietà che tu per tema senti.
Andiam, ché la via lunga ne sospigne".
